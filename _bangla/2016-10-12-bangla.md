---
layout: page
title: বিবৃতি সংকলন
post_author: রাজিউর রহমান
post_date: ২০১৬-10-১২
tag: ব্লগর ব্লগর
---
<div class="message">
বাংলায় লেখা আমার নতুন পুরাতন সব লেখাগুলো এক জায়গায় করা ও নিয়মিত সম্পাদনার ভিতরে রাখার ইচ্ছা থেকে এই ওয়েবসাইটের বাংলা সংকলনের যাত্রা শুরু হল। এই পোস্টে ফেসবুকে ও অন্যান্য জায়গায় আমার লেখা- পুরাতন, সংক্ষিপ্ত এবং নির্বাচিত লেখাগুলো একত্রিত করা হলো। পুরাতন বড় লেখা এবং এরপরে যে নতুন লেখাগুলো হবে সেগুলো আলাদা আলাদা ভাবেই দেওয়া হবে।
</div>

ফেসবুকে (২০১৩-২০১৬) আমার লেখা কিছু নির্বাচিত স্ট্যাটাস:

## দি ভিলেজ - এনিমেটেড শর্ট ফিল্ম
কিছু দিন আগে একটা শর্ট এনিমেটেড ফিল্ম দেখলাম, নাম 'দি ভিলেজ' (১৯৯৩, ইংল্যান্ড) নির্মাতা মার্ক বেকার। দেখে খুব ভালো লাগলো। সময় ও অন্যান্য সীমাবদ্ধতার মধ্যেও  এনিমেটেড শর্ট ফিল্ম যে অনেক শক্তিশালী একটা মাধ্যম সেটার একটা ধারণা পেলাম। কারণ স্রেফ ছবি আকার মধ্যদিয়েই অনেক বিশাল-ক্ষুদ্র, বাস্তব-কাল্পনিক অনেক কিছুই তুলে ধরা সম্ভব। অর্থাৎ- গল্প, আঁকা, আওয়াজ এবং সংগীতের অসাধারণ সমন্বয় হতে পারে এই ধরণের শর্ট ফিল্মে। এছাড়া অনলাইন ভিডিও শেয়ারিং সাইটের মাধ্যমে দর্শকের কাছেও তাৎক্ষণিক ভাবে পৌছে যাওয়া যাচ্ছে। তাই স্বল্প বাজেটে সৃজনশীলতার একটা চমৎকার উপস্থাপনা হতে পারে এই এনিমেটেড শর্ট ফিল্ম।

সবাইকে ['দি ভিলেজ'](https://vimeo.com/73644772) ফিল্মটি দেখার আমন্ত্রণ জানাচ্ছি! -- *এপ্রিল ১০, ২০১৬*

## আমার সাতার শেখা
গতবছর এইরকম সময়ে সাতার শিখতে গিয়েছিলাম জাতীয় সুইমিং কমপ্লেক্স এ, প্রায় একমাস এর জন্য। নিয়মিত যেতে পারতাম না, খুব পরিশ্রম হত পানিতে ক্রমাগত হাত-পা ছুড়তে ছুড়তে। সারা শরীর ব্যাথা হয়ে গেছিলো প্রথম প্রথম। একদিন গরমে হাসফাস করতে করতে বাসায় এসে একটা ঠান্ডা পানীয় ঢক ঢক করে খেয়ে, শরীর খারাপ করে ফেললাম। ফলে প্র্যাকটিসে বিরতি পড়ল সপ্তাহ খানেক। তবে শেষ পর্যন্ত বেসিক সাতারটা শিখতে পেরেছি।

এখন আবার গরম আসছে, ইচ্ছে করছে কোথাও যেয়ে সাতার কাটি। সাতার কাটা ব্যাপারটা আমার খুব ভালো লেগেছে। পানিতে নামার পর অসাধারণ অনুভুতি হয়, অনেক বিশাল কিছুর সংস্পর্শে আছি এই রকম অনুভুতি হয়। পানিতে নিজের শরীর এতো হালকা অনুভব হয় যে সুইমিং পুলের পানিতে ভেসে ভেসে চলে যেতে যেতে মনে হয় যেন আমি পাখি হয়ে গেছি! পানিতে উড়ে বেড়াচ্ছি! আহ! আবার কবে সাতার কাটবো তার আশায় আছি! -- *মার্চ ১৫, ২০১৫*
<!--more-->

## দয়াকরে কিছুক্ষণ দাড়িয়ে থাকেন!
গরম এসে পড়েছে, সেই সাথে গাছে গাছে কাঠালগোষ্ঠী ঝুলে পড়বে বলে মনঃস্থির করেছে। তারা আমাকে স্বপ্ন মারফত আবেদন জানিয়েছে যে, জাতীয় সংগীত এর সময় সবাই যেমন দাড়িয়ে সম্মান জানায়, তেমনি করে যেন এবার থেকে কাঠাল খাওয়ার আগে পরিবার ও বন্ধুরা সবাই মিলে কিছুক্ষণ দাড়িয়ে সম্মান জানায়। এমন কী সুন্দর বনের সংখ্যা লঘিষ্ঠ ও বিপন্ন পশু বাঘ, আমার কাছে একই ভাবে স্বপ্ন মারফত আরো বিশেষ ভাবে আকুল আবেদন করেছে, যেনো যে কোনো মানুষ সুন্দরবনের বাঘের সামনে উপস্থিত হয়ে যেনো অন্ততঃ কয়েক মিনিট সম্মান প্রদর্শণ পূর্বক নিরব দাড়িয়ে থাকে। -- *মার্চ ২৭, ২০১৫*

## তথ্য বিশ্লেষণ করার দক্ষতা এখন খুব প্রয়োজন
ডেটাবেজের অ আ ক খ বিষয়ে ধারণা নেওয়ার চেষ্টা করছি। আগে কখনও ভাবিনি যে আমাকে তথ্য প্রকৃয়াকরণে এই ভাবে নজর দিতে হবে, বুঝলে এগুলো কিছুটা চর্চার মধ্যে রাখতাম। সাধারণ অফিস সফটওয়্যার নিজের ছোট-খাটো কাজে ব্যবহার করতে যেয়ে হিমসিম খাচ্ছি। বিশেষ করে স্প্রেডশীট আর ডেটাবেজের সফটওয়্যার। সরাসরি প্রোগ্রামিং না করেই বা ক্ষেত্র বিশেষে ক্ষুদ্র ক্ষুদ্র কোড লিখে, এইসব সফটওয়্যার দিয়ে যে অনেক ছোট-খাটো প্রাত্যহিক সমস্যার দ্রুত সমাধান করা যায়, সেটা উপলব্ধি করছি।

এখনকার সময়ে হাতের কাছেই আছে প্রচুর তথ্য-উপাত্ত, সেগুলো সংগ্রহ, সংরক্ষণ ও প্রকৃয়া করা কোনো সমস্যাই না। সমস্যাটা হলো এইগুলো প্রকৃয়া-বিশ্লেষণ করে কাজে লাগে এমন তথ্য বের করা যেটা আমাকে সাহায্য করবে বিভিন্ন সিদ্ধান্ত নিতে এবং আইডিয়া ডেভলপ করতে।

উদাহরণ হিসেবে বলি, আমার হতে এখনই আছে বেশ কিছু উপাত্ত। যেমন: আমি বছর খানেক আগে কুষ্টিয়ায় একটা আর্ট ক্যাম্পে গিয়েছিলাম, সেখানে 'আর্ট এন্ড আর্টিস্ট অব বাংলাদেশ' নামে একটা সিডি উপহার পেয়েছিলাম। সেখানে আছে প্রায় দুই হাজারের মত স্ক্যান করা পেয়িন্টিং এর ছবি। কিছু কিছু পেয়িন্টিং আমার ভালো লেগেছে, কিছু একেবারেই ভালো লাগেনি। আমি চাই আমার কম্পিউটারে একটা ডেটাবেজে, সেই পেয়িন্টিং গুলার নাম রাখা যেগুলো আমার ভালো লেগেছে। পরে আস্তে আস্তে সেই ছবিগুলো সম্পর্কে আমার ব্যাক্তিগত চিন্তাও ডেটাবেজে রাখতে চাই। রাখতে চাই নানা রকম ক্যাটেগরি, ট্যাগ, ইত্যাদি।

সুশৃঙ্খলভাবে অনেকগুলো ছবির বিষয়ে একটা ধারণা তৈরি করতে তাই ডেটাবেজ, এস.কিউ.এল এই ধরণের বিষয়ের ধারণা ও প্রাথমিক জ্ঞানের প্রয়োজন হয়ে পড়েছে। যেহেতু আমি এগুলো শুধুই ব্যাক্তিগত চিন্তা-ভাবনার জন্যই ব্যবহার করছি, তাই কোনো ক্লায়েন্টকে আমার রাজি-খুশি করার কোনো ঝামেলা নাই! আবার বাংলাদেশের বিভিন্ন সময়ের ও চিত্রশিল্পীর কয়েক হাজার চিত্রকলার বিষয়ে দ্রুত চিন্তা-ভাবনা করে কিছু সিদ্ধান্তে আসারও সুযোগও তৈরি হচ্ছে। কয়েক বছরের যায়গায় মাত্র কয়েক মাসেই যা চাইছি তা বুঝতে পারার সুযোগ তৈরি হচ্ছে। এই দ্রুততা এবং উপযোগীতাই চাই। -- *মার্চ ৯, ২০১৫*

## আমার খেলা দেখা!
আমি কোনো ধরনের খেলা দেখি না এবং বুঝি না। টিভি তে চ্যানেল পরিবর্তন করার সময় আর সংবাদপত্রের পাতা উল্টানোর সময় কয়েক মুহুত খেলার খবর-ছবি একঝলক দেখি, কিন্তু সবার মত খেলা নিয়ে অত মশগুল হতে পারিনা। অনেকেই ভাবে আমি এমন কেন? এর সহজ উত্তর:

আমি ছোটবেলায় খেলাধুলা করার খুব সুযোগ পাইনি। শহুরে মধ্যবিত্ত পরিবারে নানা সংকট-টানাপোড়নের মধ্যেই আমার বেড়ে উঠা। আমার পরিবার কখনোই চাই নি যে আমি খেলার নাম করে ঘরের বাইরে ঘুরে বেরাই। এছাড়া আমার বাবা-মা দুজনেই চাকুরীজীবি ছিলেন। বিশেষ করে আমার মা, আমার স্কুলে পড়ার সময় থেকেই ঢাকার বাইরে পোস্টিং এর জন্য ঘরের বাইরেই বেশী সময় থাকতেন। ঘর-সংসারের অনেক কিছুই আমি আর আমার ছোট বোন মিলে দেখা-শুনা করতাম এবং আমাদের বাবাও অংশগ্রহন করতেন। বিনোদন আমার জন্য ছিলো গীটার বাজানো, গল্পের বই পড়া আর কম্পিউটার ব্যবহার করা।

আমার পারিবারিক জীবনের বাস্তবতা আর দশটা পরিবারের মত ছিলো না বলেই আমার দৈনন্দিন অভ্যাসের মধ্যে কিছু ভিন্নতা আছে, আমি একটু বেশী ঘরকুনে হয়ে গেছি! আশা করি আমার বন্ধুরা আমার এই ভিন্নতা ক্ষমাসুন্দর দৃষ্টিতেই গ্রহণ করবে! আমি আশা রাখি: অদুর ভবিষ্যতে খেলা বিষয়ে আরো আগ্রহী হয়ে, জাতীয় উন্মাদনায় শরীক হতে পারবো!  -- *মার্চ ১০, ২০১৫*

## লিনাক্স এবং আমি
কম্পিউটারে বেশ কয়েক বছর ধরে লিনাক্স ব্যবহার করছি, উইন্ডোজের পাশাপাশি। ২০০২ এর দিকে "কম্পিউটার জগৎ" নামে একটা প্রযুক্তি ম্যাগাজিনের মাধ্যমে প্রথম লিনাক্স ও ফ্রী সফটওয়্যার সম্পর্কে জানতে পারি। এরপর থেকেই অনেক ঘাটাঘাটি করে, অনেক ডেটা লস করে, নানা চড়াই-উৎতারই পার হয়ে এবং ক্ষেত্র বিশেষে হার্ডওয়্যার ইনকম্প্যাটিবিলিটি মেনে নিয়ে, লিনাক্স ব্যবহার করা চালু রেখেছি। আগে মূলত উইন্ডোজের পাশাপাশি লিনাক্স ব্যবহার করেছিলাম, একটু একটু করে অভ্যস্ত হওয়া আরকী! কয়েক দিন হলো, এখন শুধুই লিনাক্স (এভি লিনাক্স ৬.০১) ব্যবহার করছি।

লিনাক্সে অভ্যস্ত হওয়ার জন্য, এত সময় ও শ্রম ব্যায় করার পিছনে মূল কারণ ছিলো, সফটওয়্যার পাইরেসি থেকে বের হয়ে আসা। আশা করি, আমি এখন লিনাক্সে থেকে, শুধুমাত্র ফ্রী সফটওয়্যার ব্যবহার করেই সব কাজ করতে পারবো। এখন দেখার বিষয় উইন্ডোজ ব্যবহার না করে কত দিন চলতে পারি!  -- *জানুয়ারি ৩০, ২০১৫*

## আমাদের শিক্ষা ব্যবস্থা
আমরা অনেকটা বুনোফুলের মতো, আমাদের বেড়ে উঠার জন্য তেমন পরিচর্যার প্রয়োজন পড়ে না। বনের মধ্যে, জলা-জঙ্গলের মধ্যে বেড়ে উঠা বুনোফুলের ঝোপের মতো আমরা বেড়ে উঠি। তাই শৃঙ্খলা, নৈতিকতা, সততা এই ধরণের জিনিষগুলোর প্রতি আমাদের একধরনের সহজাত বিতৃষ্ণা আছে। কারণ এই ধরণের জিনিষের পরিচর্যার প্রয়োজন। এগুলো সচেতন ভাবে, সতর্কতার সাথে লালন করতে হয়। যেহেতু আমরা বুনো প্রকৃতির তাই সচেতনতা, সতর্কতা এই ধরনের জিনিষগুলো আমাদের তেমন আকৃষ্ট করতে পারেনা।

কোনো রকম একটা কিছু গছায়ে দিতে পারলেই আমাদের দায়িত্ব শেষ এবং কেউ যখন আমারদের কিছু একটা গছায়ে দেয় তখন আমাদের এতো ধৈর্য নাই যে কী গছায়ে দিলো তা পরীক্ষা করে দেখবো। কার এতো ধৈর্য আছে যে সুশৃঙ্খলভাবে কিছু একটা করবে বা কোনো কিছু শিখবে বা কোনো কিছুর সমালোচনা করবে। কারণ সত্যিকারের সমালোচনা করার জন্য সেই বিষয় যথেষ্ট সময় নিয়ে যাচাই-বাছাই করা দরকার এবং সেই বিষয়ে যথেষ্ট জ্ঞান দরকার। সমালোচনা মানে আমাদের কাছে হলো: " এইটা কিছু হইসে?", "ভালো হয় নাই"। একটা জিনিষকে বিভিন্ন দৃষ্টিকোণ থেকে দেখে একটা সার্বিক সিদ্ধান্তে আসার মতো আমাদের কোনো অভ্যাস বা শিক্ষা কোনোটাই নাই।

উন্নয়ন এবং শহরায়ণের ফলে আমাদের শিক্ষাগ্রহণের সুযোগ বেড়েছে, কিন্তু আমরা ঠিক শিক্ষাগ্রহণ করি না, আমরা যেটা করি সেটা হলো সার্টিফিকেট গ্রহণ। আমরা নিজেরা নিজেদের দেখাই যে দেখো দেখো আমার এই ডিগ্রী আছে, ওই ডিগ্রী আছে! কোনো কিছু না শিখেই একেকটা বিষয়ে বিশেষায়ীত ডিগ্রী পাওয়ার প্রবণতা আমাদের দেশে ভয়াবহ-মহামারী আকার ধারণ করেছে এবং এটা এমন একটা পর্যায়ে চলে গেছে যে আমরা এই ব্যাপারগুলোকে স্বাভাবিকভাবে দেখি। কিন্তু ব্যাপারগুলো স্বাভাবিক না। সততা, সত্যবাদিতা, স্বচ্ছতা এই বিষয়গুলো ছোট বেলা থেকেই বাচ্চাদের শেখাতে হবে, কিন্তু আমরা সেটা করতে পারছি না। বাচ্চারা বড় হয়ে স্রেফ ভন্ড মানুষে পরিণত হচ্ছে।

আমাদের দেশে অনার্স-মাস্টার্স করে ছেলে-মেয়েরা যেসব চাকরী করছে, সেগুলো করার জন্য সেই রকম ডিগ্রীর কোনো প্রয়োজন নাই। হাই-স্কুল পাশ করলেই সেগুলো করা সম্ভব বেশীর ভাগ ক্ষেত্রে। আমরা স্রেফ আমাদের শিক্ষাখাতে অপ্রয়োজনীয় খরচ করছি। যে মানুষগুলো পড়াশুনা করতে চায় না, কোনো গবেষণা করতে চায় না, স্রেফ চাকরীর জন্য এতোগুলো বছর কিছু না শিখে একগাদা সার্টিফিকেট নিয়ে বের হচ্ছে, তাদের চেয়ে, বাছাই করা ছাত্র-ছাত্রীদের এই সুযোগ দেওয়া উচিত। অর্থাৎ যারা চাকরী দিচ্ছে তাদের উচিৎ চাকরীর যোগ্যতার মাপকাঠি নিচে নামিয়ে আনা, যেনো হাই-স্কুল পাশ করেই ছেলে-মেয়েরা চাকরী করতে পারে। কোনো চাকরীতে বিশেষায়ীত দক্ষতা দরকার হলে, সেই বিষয়ের উপর উন্নতমানের কোর্স করা যেতে পারে। কিন্তু বছরের পর বছর পড়াশুনা করে যদি সেই পড়াশুনার কোনো ব্যবহারই না হয়, তাহলে এতো সময়-অর্থ ব্যায়করে সেই শিক্ষার কী দরকার। আমাদের এই লোক দেখানো বাহুল্য দোষ ত্যাগ করতে হবে। অর্থাৎ আমাদের শিক্ষার মানের দিকে নজর দিতে হবে। গণহারে সবাইকে উচ্চশিক্ষিত করার চেষ্টা না করে, সবার জন্য মাধ্যমিক বা হাই-স্কুল পর্যন্ত শিক্ষা নিশ্চিত করলেই হবে। যারা কলেজ, ইউনিভার্সিতে পড়বে তারা যেনো স্রেফ সার্টিফিকেটের জন্য না পড়ে সেটা নিশ্চিত করতে হবে। তাহলে ব্যাক্তিগত এবং রাষ্ট্রীয় দুই দিক থেকেই অনেক অর্থের সাশ্রয় হবে। সেই অর্থ আমরা আরো উন্নত পাঠ্যক্রম এবং গবেষণার দিকে ব্যায় করতে পারি।

তাই কোনো কিছু করলে, নিজের ভিতরের ভালো লাগা এবং চাহিদা থেকেই করার চেষ্টা করতে হবে। লোক দেখানোর জন্য ভন্ডামি আর কতো দিন। আমাদের কাজে আমাদের মানসিকতার ছাপ পড়ে, তাই কাজের মান উন্নয়নের জন্য আগে আমাদের মানসিকতা পরিবর্তন করতে হবে। কোনো রকম একটা কিছু গছায়ে না দিয়ে, সববিষয়ে আরো দায়িত্ববান হতে হবে। ব্যাপারটা খুব কঠিন সেটা মনে করার কিছু নাই, এইসব বিষয়ে প্রাথমিকভাবে ব্যাক্তিগত পর্যায়েই সিদ্ধান্তে আসতে হবে এবং অভ্যাস গড়ে তুলতে হবে। তাহলেই আশা করা যায় পুরা সমাজে, দেশে একটা পরিবর্তনের ধারা দেখা যাবে। -- *সেপ্টেম্বর ১৯, ২০১৪*

## বাংলাদেশের টিভি চ্যানেল এবং নাটক
আমি মাঝে মাঝে টিভি দেখি। ইদানিং আমি চ্যানেলের পর চ্যানেল পাল্টিয়ে যাই কিন্তু বেশীক্ষণ দেখার আগ্রহ পাই না। প্রায় একশো টিভি চ্যানেলের মধ্যে বেশীর ভাগই দেশীয় টিভি চ্যানেল কিন্তু দুঃখের বিষয় সেইগুলা আমি দেখে আনন্দ পাই না। দেশী সংবাদ চ্যানেলগুলা একটু আধটু দেখা যায়, কিন্তু অন্যান্য বিনোদন অনুষ্ঠান, বিশেষ করে নাটকগুলার এই অবস্থা কেন? আমি স্বীকার করছি যে তারা দেশের সবচেয়ে সুন্দর সুন্দর ছেলে মেয়েদের দিয়ে নাটকগুলা করায়। কিন্তু আমার নাটকগুলা দেখলে মনেহয় এরা স্রেফ ন্যাকামো করছে। অত্যন্ত দুর্বল কাহিনী যা বিজ্ঞাপনের স্রোতে ভেসে যাচ্ছে। শুধু নাটক না, প্রায় যাই দেখি মনেহয় মানুষ ন্যাকামী করতেসে, এতো ঢং করে ক্যামনে মানুষ! তাই বলতেই হচ্ছে, আমাদের দেশী টিভি চ্যানেলগুলার অবস্থা নর্দমার পানির মত, যেখানে পানির অভাব নাই, সমস্যা হলো এই বেশুমার পানি পান করবার মত অবস্থায় নাই।

ইদানিং তরুণ প্রজন্মের কেউ আদৌ টিভি দেখে নাকি এটাই আমার সন্দেহ হয়। যাদের ভিডিও স্ট্রিমিং করে দেখার মতো ইন্টারনেট আছে তারা তো ইউটিউবের মতো সাইটেই যা ইচ্ছা তাই দেখে নিতে পারে। মুভি-টুভি সব ডাউনলোড আর শেয়ারিং করেই দেখে নেওয়া যায়। তাহলে এতোগুলা টিভি চ্যানেল নিয়ে কী হবে? সবগুলা চ্যানেল প্রায় একই রকম। তারা কিছুটা নিউজ, কিছুটা টকশো, কিছুটা নাটক, কিছুটা মিউজিক দিয়ে একটা জগা-খিচুরি পরিবেশন করে। হাতে গোনা কিছু চ্যানেল বিশেষায়িত, যাদের বেশীরভাগই সংবাদ পরিবেশন করে। চ্যানেলগুলো আরো বিশেষায়িত হতে পারতো- সিনেমার জন্য কিছু চ্যানেল, নাটকের জন্য কিছু চ্যানেল। মূল কথা হলো: যেটা করবা ভালো কইরে করবা! কিন্তু হেই কথা কেউ শুনলে তো! আমি দেশীয় ইংরেজী কোনো চ্যানেলই পাইলাম না, মনেহয় কেউ এইরকম চ্যানেল করার সাহস পায় নাই। দেশীয় বাংলা চ্যানেলই চলতেসে না, আবার ইংরেজী!

টিভি রিমোট নিয়ে চ্যানেলের পর চ্যানেল ঘুরতে ঘুরতে ক্লান্ত লাগতেছিলো, তাই ভাবছিলাম এই সব। আমাদের বিনোদনের মধ্যে ভালোই পরিবর্তন এসেছে। তরুণ ছেলে-মেয়েরা ঘন্টা খানেক ফেসবুকিং করবে-অনলাইন রেডিওতে গান শুনবে বা ইউটিউব দেখবে, টিভি দেখার পরিবর্তে। গৃহীনিরা জি-বাংলা, স্টার জলসা এইসব দেখবে। গৃহকর্তা দেখবেন কিছুটা স্পোর্টস আর নিউজ। বাচ্চারা ডোরেমন চলে যেখানে সেটা আর কার্টুন নেটওয়ার্ক। তাইলে এতোগুলা নর্দমার দেশী টিভি চ্যানেল দেখবে কে? ইশশ..দেশী চ্যানেলগুলা এত্তগুলা পচা!! -- *সেপ্টেম্বর ২, ২০১৪*

## গ্রাম কাহিনী
গ্রামের বাড়ি থেকে চাচাতো বোনের বিয়ে খেয়ে আসলাম, আজ বিকেলে। গ্রামে যখন বাবার সাথে উপস্থিত হয়েছিলাম, তখন মুখে ছিল খোঁচা খোঁচা দাড়ি, এছাড়া আমার ঢিলে-ঢোলা পোষাক, মাথার অগোছালো কোকড়ানো চুল সব মিলিয়ে আমার উপাধি জুড়ে বসল 'পাগল'! যেহেতু এই শহরেই আমি এই 'পাগল' উপাধির সাথে অপরিচিত নই, তাই খুব একটা অবাক হইনি, তবে আমার চাচাতো ভাইদের উৎসাহের কারণে আমিও উৎসাহিত হয়ে সেলুনে গেলাম, এরপর আমার চুল কাটা হলো ছোট করে, মুখ করা হলো পুরোপুরি ক্লিন শেভড! পরবর্তীতে আমার গায়ে চড়ল রঙীন কাপড়! সকলেই খুশি!

এরপর আব্দার আরো সপ্তাহখানিক থাকতে হবে....এরপর আমি, এই শহরের পাগল - গ্রাম থেকে কোন মতে পালায়ে আসছি! বাবাকে গ্রামে রেখেই একলা-একলা বাসে করে, যখন ঢাকা শহরে ঢুকলাম, তখন পরিস্কার বুঝলাম, আমাদের শহরটায় সবুজ-পরিস্কার গাছপালা নাই, সবদিকে খালি ধুলা-ময়লা আর আবর্জনা। আর এও বুঝলাম, শহর ভর্তি এই মানুষদের বেশীর ভাগই আসলে গ্রামের মানুষ, তারা ছোট-বড় নানা কাজে শহরে বাস করে, যাদের আমি কখনই সেভাবে দেখিনি আগে, তাদের নিয়ে ভাবি নি, তাদের তেমন চোখে পড়ে নি আমার। এমনি অনেক মানুষও আছে, যারা শহুরের বেশ ধরে এই শহরে বাস করে।

আমি গ্রামে গিয়ে শিখলাম, একজন মানুষের ভিতরে কী আছে শুধুমাত্র সেটাই একমাত্র গুরুত্বপূর্ণ বিষয় নয়, বরং এর সাথে আরো যুক্ত হবে, বাহ্যিক সৌন্দর্য্য। আশাকরি, এখন থেকে আমি নিজেকে আরো পরিষ্কার-পরিচ্ছন্ন-পরিপাটি করে উপস্থাপিত করার চেষ্টা করব, কারন কাছের মানুষ ছাড়া আসলে কেউই বুঝতে পারেনা, একজন মানুষের ভিতরে আসলে সত্যিকারে কী আছে। তাই সত্যকে ছদ্মবেশে ঢেকে, মুখে সুন্দর মুখোশ পরিধান করে, নিজের মুক্ত-চিন্তাকে শৃঙ্খলায়িত ও অবদমন করে, আমাকে আরো সামাজিক হতে হবে। আসলে এইধরণের সামাজিক মানুষ হওয়ার চেয়ে, আমি স্রেফ একজন বদ্ধ উন্মাদ হতে চাই, আমি আমার নিজের আনন্দ মত বাচতে চাই! -- *মার্চ ১৬, ২০১৩*

## হাটাহাটি
আজকে অনেক দিন পর শাহবাগে গেলাম! ছবির-হাটে কয়েক টুকরো আড্ডা হলো, দুর্লভ ও তার এক বন্ধুর সাথে - বিকেল থেকে সন্ধা! এছাড়া, অনেক দিন পর কিছু বন্ধুদের সাথে হঠাৎ দেখা। আজকে আমি অনেক হেটেছি! ইচ্ছে হলো তাই প্রাণ ভরে হাটলাম! হাটলাম আমি আজকে ঢাকার রাজপথ ধরে। হেটে হেটে ধানমন্ডির দৃক থেকে: সোবহানবাগ, সাইন্সল্যাব, শাহবাগ, ছবিরহাট, টিএসসি, নীলক্ষেত, সাইন্সল্যাব! রাস্তার পর রাস্তা, চলমান ও স্থির মানুষের জটলার মধ্যদিয়ে হেটে যাওয়ার সময়, নিজেকে কখনো ক্লান্ত-বিরক্ত মনেহয় নি! মৃদু স্রোতে ভাসমান শুকনো পাতার মতোই নিজেকে জড়তাহীন মনেহলো! আজকে মনটা আমার ভালো আছে! -- *ফেব্রুয়ারী ১৫, ২০১৩*