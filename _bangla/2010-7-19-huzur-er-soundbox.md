---
layout: page
title: হুজুরের সাউন্ড বক্স
post_author: রাজিউর রহমান
tag: ছোটগল্প
---

আমি যখন ক্লাস ওয়ান-টু'তে পড়ি, সময়টা নব্বুইয়ের শুরুর দিকে, তখন একবার নানা বাড়ি বেড়াতে গিয়েছিলাম বেশ কিছু দিনের জন্য, রাজশাহীতে। গিয়ে দেখি আমার মামা কি সব ইলেকট্রনিক যন্ত্রপাতি নিয়ে বসে আছে, তার হাতে একটা সোল্ডারিং করার আয়রন। আমাকে দেখে বলল, "তুই সার্কিটটার এখানে ধরতো, কাউকে হাতের কাছে পাওয়া যাচ্ছে না। একটু ভালো করে যে সোল্ডার করব তার কোন সুযোগ পাচ্ছি না।"

আমি বললাম, "মামা আমার ছ্যাকা লাগবে না তো? তোমার ওই জিনিস থেকে তো ধুয়া উঠছে, লাগলে তো মনে হচ্ছে পুরা ফোস্কা পড়ে যাবে।"

 "তুই এত ভীতুর ডিম কেন রে? চুপচাপ এই কোনা ধরে বসে থাক, আমাকে কাজটা সুন্দর করে করতে দে। বেশী ভয় লাগলে যা ভাগ গিয়া।"

নিজেকে কিছুটা সাহসী প্রমান করার জন্য পিসিবি বোর্ডটার এককোনা ধরে বসে পড়লাম। মামাকে জিজ্ঞাসা করে জানলাম যে তিনি একটা গান শুনার এমপ্লিফায়ার বানাচ্ছেন। পাড়ায় শৌখিন ইলেকট্রনিক্স চর্চাকারীদের মধ্যে একটা প্রতিযোগীতা হচ্ছে যে কে কত শক্তিশালী এমপ্লিফায়ার বানাতে পারে। ঘরে চোখ বুলিয়ে দেখতে পেলাম, ঘরের কোনায় দুইটা বড় সাউন্ড বক্স- স্পীকার লাগানো, সে গুলা যে কত শব্দ উৎপাদন করবে তার কোন ধারণাই আমার ছিলনা।
<!--more-->

কয়েকদিন পর মামার কাজ শেষ হলে প্রাথমিক সাউন্ড টেস্টিং এ আমি থাকার অনুমুতি পেলাম। তখনকার সময়ে মামা খুব মাইকেল জ্যাকসনের ভক্ত ছিল, আসলে বলতে গেলে ওই সময়টায় মাইকেল জ্যাকসন খ্যাতির চুড়ায় ছিলেন। যাই হোক সাউন্ড টেস্টিং মাইকেল জ্যাকসনের কোন একটা গান দিয়েই শুরু হল। কিছুক্ষন পর দেখি মামা কিভাবে কিভাবে জানি শরীর দুলিয়ে নাচছে! আমি তো তখন অনেক ছোট ছিলাম, আমিও মামাকে দেখে নাচা নাচি শুরু করে দিলাম, কিছুই বুঝিনা যে ক্যামনে কি, হাত পা ছুড়ছি আর লাফা লাফি করছি! কিছুক্ষন পর এত শব্দ শুনে নানা একটা ঝাটা নিয়ে তেড়ে এলেন এবং আপাততঃ তখন কার মত আমারা নাচা নাচি, গান বাজনা বন্ধ করলাম।

মামার সাউন্ড সিস্টেম পাড়ায় কি রকম সাফল্য অর্জন করেছিল তা আমার এখন মনে নেই, তবে আমাদের নানাবাড়ির ঠিক পাশেই একটা মসজিদ ছিল,  সেখানকার মোয়াজ্জেন সাহেব এসে বাসায় নালিশ করলেন বেশ কয়েক বার সেই সপ্তাহে যে আপনাদের বাসা থেকে অনেক জোরে গান বাজনা চেচামেচির শব্দ আসে। শুধু তাই না, সেইটা নাকি আজানের চেয়েও জোরে হয়।

নানা নানী মামাকে অনেক বুঝালেন যে এইটা ঠিক না, পাড়ায় যদি কোথাও সবচেয়ে জোরে শব্দ হয় সেটা আজানের আর খুতবারই হওয়া উচিৎ, গানবাজনার না, ইত্যাদি ইত্যাদি। মামা শুনেন তাদের কথা আবার মাঝে মাঝে শুনেন না। প্রায়ই আমরা আস্তে আস্তে গান শুনতাম, আর মামা দুঃখ করতো যে এই এমপ্লিফায়ার মোটেও আস্তে শুনার জন্য তৈরি করা হয় নি...।

এর কয়েক সপ্তাহ পরে আমরা ঢাকায় চলে এসেছি, আর তার কয়েক মাস পরে মামা ঢাকায় মা'র সাথে দেখা করতে এসেছে। এক ফাকে সুযোগ পেয়ে বললাম,

 "মামা তোমার সেই সাউন্ড বক্সের খবর কি?"  
 " মানে সেই এমপ্লিফায়ার আর ওই গুলা..?"  
 " হ্যা!"   
 " মসজিদে.."  
" মসজিদে কেন? ওরা কি মসজিদে আজকাল গান বাজায়?"  

" উফ তুই এত গবেট কেন? মুয়াজ্জেন সাহেব একদিন বাসায় আসলেন, তোর নানার কাছে আব্দার করলেন যে মসজিদের সাউন্ড সিস্টেমে কি একটা ঘাপলা হইছে, সেদিন নাকি জুমমা ... কিছু একটা ব্যবস্থা না করলেই নয়। শেষ মেশ আমারেই মসজিদের ছাদে সাউন্ড বক্স উঠায়ে, নিচে এমপ্লিফায়ার সেট করে, সব ঠিক-ঠাক করে দিয়ে আসতে হয়েছে। .. এরপর যখনই মুয়াজ্জেন সাহেবরে বলি যে, হুজুর অনেকতো হল, এই বার আমার যন্ত্রপাতিগুলা দিয়া দেন, হুজুরে একখান হাসি হাইস্যা কয় যে আল্লায় তোমারে জান্নাতে এর চাইতেও অনেক পাওয়ার ফুল সাউন্ড বক্স দিবে নে... ওই খানে মিখাইল জাকশনের গান শুইন্যা নাইচ্যো নি.. কেউ কিছ্যু মনে করব না। ... এখন তুই বল এরপর বারবার একথা শুনতে কার ভাল লাগে?"